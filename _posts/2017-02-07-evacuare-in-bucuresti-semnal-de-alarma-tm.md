---
layout: post
title:  Evacuare în București — semnal de alarmă și pentru Timișoara
description: >
  A fi activi local nu exclude solidaritate față de locuitori din alte orașe, mai mult, este intolerabil că astfel de lucruri se pot întâmpla oriunde în lume, și este datoria noastră să ne împotrivim.  
date:   2017-02-07 11:14:33
categories: essay
image: /assets/img/essay/2017-02-07-evacuare-in-bucuresti-semnal-de-alarma-tm.png
---

Joi, 2 februarie 2017, au fost evacuate 6 familii, aproximativ 30–40 de persoane, din întreg complexul de casă veche de pe strada Sfinților nr.13 din București [1].  

Cum s-a ajuns la evacuare?  

Clădirea nu are canalizare, iar condițiile de igienă și de siguranță sunt proaste. În prima săptămână din luna februarie s-a prăbușit un zid în interiorul clădirii și o persoană a fost rănită. Locatarii au sesizat autoritățile, iar la vizita ce a urmat din partea Primăriei, oamenii au fost anunțați că vor trebui să părăsească clădirea, fiindcă aceasta prezintă un risc ridicat de prăbușire. Angajații DGASPC au promis că oamenii vor primi adăposturi. Oamenii au fost scoși în stradă de joi, însă vineri seara polițiști locali în uniforme și în civil au venit la fața locului, intimidându-i pe locatari prin numărul mare și amenințându-i că, dacă nu părăsesc tot imobilul cu toate lucrurile personale, vor fi obligați să cheme „mascații”, care îi vor „lua pe sus”. Polițiștii le-au promis că nu va rămâne nimeni în stradă și că evacuarea este spre binele locatarilor, și, chiar dacă nu au prezentat un ordin de evacuare, i-au împins pe aceștia să părăsească imobilul. Locatarii au primit un ultimatum de două ore pentru a-și scoate din clădire lucrurile, iar mai apoi clădirea a fost sigilată de către o firmă privată, prin sudarea unor plăci de metal, la ferestre și la poartă.  

Locatarii au rămas în stradă, împreună cu toate lucrurile personale. Acolo, lângă mormanele de zăpadă, au făcut un foc de tabără pentru a se încălzi. La fața locului, au ajuns câțiva activiști, avocați și politicieni, însă singurul lucru pe care au mai putut să-l facă a fost să constate că s-a comis o nedreptate.  

Evacuarea fără ordin de evacuare este ilegală. Iarna, evacuările sunt interzise dacă persoanele evacuate nu dispun, sau nu li se pune la dispoziție locuire alternativă [2].  

În Timișoara, există oameni care trăiesc în imobile vechi, cu risc ridicat de prăbușire. Exemple concrete ar fi pe strada Dacilor, dar există și altele. Pentru a evita o astfel de mârșăvie din partea autorităților, locatarii unor astfel de imobile trebuie să știe că nicio instituție nu are dreptul să îi evacueze fără ordin de evacuare. În plus, este recomandat ca la evacuare să existe oameni care filmează sau care fotografiază, astfel riscul de a fi agresat/ă de către autorități scade. În plus, este bine ca un număr cât mai mare de oameni să se mobilizeze și să fie prezenți la evacuare. Vulnerabilitatea scade dacă suntem organizați într-un mod politic și facem acțiuni de informare (educație), dacă discutăm și aplicăm presiune asupra autorităților de a investi în politici sociale.  

Câțiva dintre locatarii evacuați de pe strada Sfinților 13 din București au dosarele depuse pentru locuință socială, îndeplinind criteriile de alocare, însă ei se află doar pe lista de așteptare pentru alocarea acestora. Acești oameni au rămas în stradă, pe timp de iarnă, fără ajutor, privați de condițiile necesare unei vieți decente. Situații similare întâlnim și în Timișoara.  

Avem nevoie urgentă de mai multe locuințe sociale! În București, în Timisoara, și în toată țara!  

Al tău, Dreptul la Oraș!  

[1] Documentarea video a evacuării: https://www.facebook.com/madalina.rosca.96/posts/10154918137453608  
[2] Legea 202 din 2010, Art. 578.1 http://www.dreptonline.ro/legislatie/legea_202_2010_masuri_pentru_accelerarea_solutionarii_proceselor_mica_reforma_a_justitiei.php  