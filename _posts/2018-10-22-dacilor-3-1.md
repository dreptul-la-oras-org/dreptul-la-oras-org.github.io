---
layout: post
title: 'Evacuari și gentrificare în Piața Traian: Dacilor nr. 3 — partea 1'
keywords: 'politica,locuire,casi,sociale,dacilor,traian,timisoara,robu,incendiu,evacuare,gentrificare,gentrification,social,housing'
description: >
  Nicolae Robu: ”[...] trebuie să acceptăm rigorile acestui concept [lege] și când simțim că am fi mai eficienți în afara lor!”
  
date: 2018-10-22T00:11:01+03:00
categories: essay
image:
  url: /assets/img/writings/2018-10-22-dacilor-3-p1.png
  width: 600
  height: 379
  type: image/png
---

La începutul lunii octombrie primarul Timișoarei, Nicolae Robu, a făcut o „inspecție” surpriză în zona pieței Traian. Total absent pentru mulți ani, interesul său pentru starea cartierului a fost trezit de un incendiu ce a avut loc recent pe strada Dacilor la nr. 19, într-una din locuințele sociale ale primăriei. Cu toate acestea, nu cazul Dacilor 19, ci cazul Dacilor 3, o locuință privată *fără nici o legătură cu incendiul*, a devenit viral în urma vizitei sale. 

Un video cu vizita neanunțată a primarului la adresa Dacilor nr.3 a fost distribuit atât la televiziunile locale, cât și pe pagina oficială a acestuia [1]. Deși dl. Robu afirmă că în dânsul “nu există nicio urmă de rasism”, toată întâmplarea, de la discursul alterizant, dezumanizant (“oameni total străini de spiritul orașului”,“acești paraziți”), la acuzele nejustificate aruncate cu ignoranță (“mergeți la muncă!”, “ei nu muncesc niciunul” – deși unii sunt angajați), și până la faptul că a dat buzna peste o altă familie decât cea vizată – oameni cu care nu aveau altceva în comun decât faptul că sunt de etnie romă – arată exact opusul. Iar comentariile de pe pagina de Facebook a dânsului arată tocmai mediul toxic pe care această atitudine și acest discurs rasist îl produc. 

Pe lângă injurii, primarul a amenințat locatarii și cu evacuarea, în prag de iarnă, fără a le propune însă, vreo alternativă. 

Cum în timpul vizitei sale dl. Robu a refuzat să poarte orice dialog cu locatarii, acest articol prezintă și perspectiva unora dintre cei care locuiesc pe Dacilor 3 asupra evenimentelor din 1 octombrie. Am vorbit cu Iulia Moldovan, doamna care apare în filmarea menționată. Mai jos urmează un scurt interviu cu dânsa.

------

<b>Circulă pe internet o filmare în care "domnul" Robu vine peste dumneavoastră în curte și strigă la voi. Am vrea să ne povestiți și din perspectiva dvs. ce s-a întâmplat.</b>  

O venit "domnul" primar aici cu mai mulți polițai, s-o băgat pe poartă și o filmat aici. A zis că suntem murdari, că suntem așa ... io nu știu cum o zis dumnealui. Și noi i-am spus, nah am spus și noi..., Ne-a spus să ieșim din casă, că n-avem cărți [n.r. acte] pe casa asta. Și noi i-am spus, că noi unde să mergem? Că pe noi ne-o lăsat un italian aicea.

Și i-am spus, avem o grămadă de copii, unde să mergem amu iarna? Dacă dumnealui ne-o lăsat să stăm aici, dumneata vii să ne arunci pe noi acum iarna? că "Voi ardeți căși", că noi ardem așa ... Noi nu dăm foc! N-am ars noi! De ce nu merge "domnul" primar acolo unde s-o ars casa aia. Acolo să meargă, nu să vină la noi. Că ne-o luat: că voi sunteți murdari, sunteți așa...

_Copil:_ ... paraziți ...

... că nu mergeți la lucru. Apoi i-am spus: "Domnu' primar, de ce nu ne dați,  pentru care nu lucră, să meargă la lucru să lucre?" Când se duc bărbații acolo, la Consiliu, dumneata nu le pui în seamă, nu le dai muncă să muncească. Eu îs o femeie bătrână, eu am social, eu trăiesc după socialu meu, nu să vii să ne arunci de aici iarna, cu atâția copii. Unde să ne ducem? Și apăi ne-o făcut dumnealui acolo afară ce-o vrut pe stradă. Că suntem... Cum o zis mă?

_Copil:_ Paraziți!

No, și dumnealui a zis că suntem așe, că suntem murdari. Eu m-am dus afară și i-am spus și pe stradă: Nu ne faceți că suntem murdari, că suntem cum ne-o lăsat Dumnezeu! Dumneata nu poți să strigi pe-afară să te-audă tot poporul ce faci dumneata cu noi. Că nu-i bine, ce faci dumneata. Trebuia să stai în ocol la noi și să ne zici în curtea noastră că cum suntem, nu să ne faci pe stradă afară. 

<b>V-a jignit, v-a supărat.</b>  

Păi ne-o supărat, da. Afară pe stradă să facă cu noi așa un circ, fără nimica. Noi nu i-am făcut nimica. Dumnealui trebuia să meargă acolo, la casa aceea ce o ars și să stea acolo să facă acolo, nu? Nu la noi!

<b>Dar casa care o ars e în vecini, e mai încolo, nu?</b>  

Da, către piață. 

<b>Acolo, lângă farmacie?</b>  

_Copil:_ Da, unde sunt copiii ăia mulți.  

<b>Dumneavoastră de cât timp stați aici?</b>  

Stăm de mulți ani aici. Nu mai țin minte câți. Dar vă spun că stăm de mulți ani. 

<b>Și înainte să stați aici unde ați locuit?</b>  

Pe Timocului.

<b>Și dumneavoastră dacă i-ați cere ceva, ce i-ați cere? Nu neapărat lui, personal, ci primăriei.</b>   

Ca să nu mai aibă treaba noastră, să ne lase să stăm aici în camerele astea, că nu... cum să spun. Știu că dumnealui spune că n-avem cărți [n.r. acte]...

_Copil:_ Proprietari. Că nu suntem proprietari.

Eu am buletin de Timișoara. Bărbatu-meu o murit de cinci ani. Eu îs o femeie pocăită, eu nu mă duc să cer de la nimeni o bucată de pâine. Eu trăiesc cu Dumnezeu că el m-ajută să trăiesc. Dar dumnealui – că-i domn mare și îi un primar –, ne-o făcut de circ la lume. N-o avut un pic de rușine, de popor și de noi.

Îi cerem ca dumnealui să fie și cu inima împăcată și de noi. Că zice că suntem paraziți … Suntem cum ne-a lăsat Dumnezeu! Să se gândească și la noi. Când ne ducem la consiliu [n.r. să primim de lucru]… Adică, se duc bărbații. Că eu nu mă duc, că nu mai sunt de lucru. Dar care pot și se duc, nu le dă. Crede-mă că pe noi țiganii nu ne mai bagă în seamă. 

_Eu îmi cer și de la dumnealui scuze. Și îi spun că am strigat și noi pe dumnealui și am făcut un pic de gălăgie. Am făcut ca să nu ne țipe iarna pe drum, că nu avem unde să mergem_. Că avem atâția copii și suntem necăjiți. N-am venit de buiaci să stăm aici, că am venit de necăjiți. Eu am patru operații, am cu coloana, am în picior o infecție... Unde să mă duc iarna să stau? Dumnealui nu se gândește și la săraci, și la găzdaci? Că omul așa trebuie să se gândească, nu? 

------

Dar nu, domnul primar nu se gândește. Nu se gândește la săraci, nu se gândește nici la găzdaci _[sic]_. Și să ne fie clar, romii sunt doar primii la rând. Nicolae Robu nu se va opri aici. Este evident că zona este pregătită pentru gentrificare, procesul fiind grăbit de apropierea anului 2021 în care Timișoara va fi Capitala Europeană a Culturii. Urmează ca încet-încet, și alte categorii de persoane vulnerabile să fie împinse afară din zona Traian. Pensionarii sau persoanele mai puțin înstărite care nu își permit restaurarea imobilelor istorice în care locuiesc vor fi forțate să se mute ca să le facă loc turiștilor și celor cu mai mulți bani. 

Dacă domnului primar îi pasă atât de mult de zonă, de ce vreme de ani de zile nu a făcut nimic? Iar acum că a început să facă „curățenie” în Traian, pentru cine o face de fapt? 

[1] [https://www.facebook.com/172674319443777/videos/2285781114990964/](https://www.facebook.com/172674319443777/videos/2285781114990964/)
