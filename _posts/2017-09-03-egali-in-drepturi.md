---
layout: post
title: Egali în drepturi, dar unii mai egali ca alții
keywords: "lgbt,lgbtq,cpf,coalitia,pentru,familie,timisoara,drepturi,egalitate,solidaritate"
description: >
  Redefinirea familiei este o falsă problemă. Migrația economică, insecuritatea economică,  lipsa unei infrastructuri instituționale și comunitare pentru a combate și preveni alcoolismul, depresia și violența domestică sunt principalii factorii care distrug familia.
date: 2017-09-03T10:05:01.000Z
categories: essay
image:
  url: /assets/img/writings/2017-09-03-rainbow-flag.png
  width: 500
  height: 309
  type: image/png
---

_„Cetăţenii sunt egali în faţa legii şi a autorităţilor publice, fără privilegii şi fără discriminări.” — Constituția României, Art. 16 (1)_

Sâmbătă, 2 septembrie 2017, liderul PSD, Liviu Dragnea, a declarat că atât la nivelul grupului senatorial al partidului, cât şi la cel al grupului din Camera Deputaţilor, precum şi la nivelul Guvernului s-a decis organizarea, în această toamnă, a referendumului pentru modificarea Constituţiei, în vederea redefinirii familiei.

Cu câteva luni înainte, mai exact în 9 mai 2017, Camera Deputaților a adoptat — cu 232 voturi pentru și doar 22 voturi împotrivă [1] — proiectul pentru referendum propus de Coaliția pentru Familie (CpF); acesta are ca scop înscrierea în constituție a unei definiții restrictive a familiei.

Inițiativa CpF propune următorul amendament al Art. 48 (1) din Constituție [2]:
_(1) Familia se întemeiază pe căsătoria liber consimțită între bărbat și o femeie, pe egalitatea acestora și pe dreptul și îndatorirea părinților de a asigura creșterea, educația și instruirea copiilor._

În timp ce formularea actuală a articolului este următoarea: [3]  
_(1) Familia se întemeiază pe căsătoria liber consimţită între soţi, pe egalitatea acestora şi pe dreptul şi îndatorirea părinţilor de a asigura creşterea, educaţia şi instruirea copiilor._

Oricât de mult ar încerca CpF să-și exprime agenda intr-un limbaj pozitiv, bazat pe imaginea așa-zisei „familii tradiționale”, este destul de evident că această inițiativă este menită doar să blocheze orice posibilitate de legalizare a căsătoriei civile între persoane de același sex [4].

Redefinirea familiei este o falsă problemă; migrația economică, prețul foarte mare al apartamentelor și chiriilor, programul prelungit de muncă, insecuritatea economică, lipsa unei infrastructuri instituționale și comunitare pentru a combate și preveni alcoolismul, depresia și violența domestică sunt principalii factorii care distrug familia, și nicidecum faptul că două persoane de același sex aleg să-și trăiască viața împreună [5]. Mai mult decât atât, definirea familiei ca fiind formată dintr-un bărbat și o femeie exclude automat orice alt model alternativ de familie, precum familiile monoparentale. Faptul că CpF oferă prioritate acestei probleme în dauna factorilor socio-economici, demonstrează că inițiativa CpF nu are in vedere o îmbunătățire a calității vieții familiale, ci este o cruciadă îndreptată împotriva unei minorități.

Recunoașterea și acceptarea diferențelor este o dimensiune fundamentală a unei societăți juste.[6] Mai mult decât atât, dreptul de a exprima aceste diferențe în spațiul public este o componentă esențială a dreptului la oraș — dreptul nostru, indiferent de clasă, etnie, gen, orientare sexuală, religie de a avea acces egal la viaţa urbană, la spaţiul public şi la luarea deciziilor legate de mediul în care trăim [7] — în măsura în care aceste expresii și acțiuni nu sunt în conflict cu vreunul dintre drepturile fundamentale ale omului.

Ne opunem oricăror forme de discriminare. Ne opunem oricăror derapaje de acest fel, care nu recunosc și privează oamenii de libertățile lor fundamentale. Credem într-o societate incluzivă, care respectă şi garantează aceste drepturi, în care cei marginalizaţi au o voce [8] și în care cei fără de putere au puterea de a-şi defini viitorul.

[1][http://www.cdep.ro/pls/steno/evot.nominal?idv=16700&idl=1](https://web.archive.org/web/20180824144322/http://www.cdep.ro/pls/steno/evot.nominal?idv=16700&idl=1)

[2] Documentul "Forma adoptată de Cameră", din cadrul propunerii legislative (iniţiativă cetăţenească) privind revizuirea Constituţiei României.  
 [http://www.cdep.ro/pls/proiecte/upl_pck.proiect?idp=16176](https://web.archive.org/web/20170301135955/http://www.cdep.ro/pls/proiecte/upl_pck.proiect?idp=16176)

[3] Constituția României, Art. 48. [http://www.constitutiaromaniei.ro/art-48-familia/](https://web.archive.org/web/20170818194255/http://www.constitutiaromaniei.ro/art-48-familia/)

[4] Articol Vice: Toate mizeriile spuse de preoți și parlamentari români la conferința anti-gay din Parlament. [https://www.vice.com/ro/article/mizeriile-spuse-de-preoti-si-parlamentari-romani-la-conferinta-anti-gay](https://www.vice.com/ro/article/ez3qd4/mizeriile-spuse-de-preoti-si-parlamentari-romani-la-conferinta-anti-gay)

[5][https://www.facebook.com/rezistenta/photos/a.451543261586610.1073741826.451541878253415/1059994410741489/?type=3&pnref=story](https://www.facebook.com/rezistenta/photos/a.451543261586610.1073741826.451541878253415/1059994410741489/?type=3&pnref=story)

[6] Susan Fainstein, The Just City. (Cornell University Press, 2010)

[7] David Harvey, Rebel cities: From the right to the city to the urban revolution. (Verso Books, 2012)

[8] Saskia Sassen, Does the City have a Speech?
